# -*- mode: mandoku-view; -*-
#+TITLE: 唐陸宣公集
#+DATE: 2015-09-11 08:05:40.949127
#+PROPERTY: ID KR4c0039
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 19
#+PROPERTY: FILE SB04n0200-019唐陸宣公翰苑集-卷第十九.
<pb:KR4c0039_SBCK_019-1a>¶
唐陸宣公集卷第十九中書奏議卷第三¶
　論緣邊守備事宜狀¶
　商量處置竇參事體狀¶
　奏議竇參等官狀¶
　請不簿錄竇參莊宅狀¶
　　論緣邊守備事宜狀¶
右臣厯覽前代史書皆謂鎮撫四夷宰相之¶
任不揆闇劣屢敢上言誠以備邊禦戎國家¶
之重事理兵足食備禦之大經兵不理則無¶
可用之師食不足則無可固之地理兵在制¶
<pb:KR4c0039_SBCK_019-1b>¶
置得所足食在斂導有方陛下幸聽愚言先¶
務積穀人無加賦官不費財坐致邊儲數逾¶
百萬諸鎮收糴今巳向終分貯軍城用防艱¶
急縱有㓂戎之患必無乏絶之憂守此成規¶
以爲永制恒收冗費益贍邊農則更經二年¶
可積十萬人三&KR0010;之糧矣足食之原粗立理¶
兵之術未精敢試籌量庶備採擇伏以戎狄¶
爲患自古有之其於制禦之方得失之論備¶
存史籍可得而言大抵尊即序者則曰非德¶
無以化要荒曾莫知威不立則德不能馴也¶
<pb:KR4c0039_SBCK_019-2a>¶
樂武威者則曰非兵無以服凶獷曾莫知德¶
不脩則兵不可恃也務和親者則曰要結可¶
以睦鄰好曾莫知我結之而彼復觧之也美¶
長城者則曰設險可以固邦國而扞㓂讎曾¶
莫知力不足而人不堪則險之不能恃城之¶
不能有也尚薄伐者則曰驅遏可以禁侵暴¶
而省征徭曾莫知兵不鋭壘不完則遏之不¶
能勝驅之不能去也議邊之要略盡於斯雖¶
互相譏評然各有偏駮聽一家之説則理例¶
可徵考厯代所行則成敗異效是由執常理¶
<pb:KR4c0039_SBCK_019-2b>¶
以御其不常之勢徇所見而昧於所遇之時¶
夫中夏有盛衰夷狄有彊弱事機有利害措¶
置有安危故無必定之規亦無長勝之法夏¶
后以序戎而聖化茂古公以避狄而王業興¶
周城朔方而玁狁攘秦築臨洮而宗社覆漢¶
武討匈奴而貽悔太宗征突厥而致安文景¶
約和親而不能彌患於當年宣元𢎞撫納而¶
足以保寍於累葉蓋以中夏之盛衰異勢夷¶
狄之彊弱異時事機之利害異情措置之安¶
危異便知其事而不度其時則敗附其時而¶
<pb:KR4c0039_SBCK_019-3a>¶
不失其稱則成形變不同胡可專一夫以中¶
國彊盛夷狄衰微而能屈膝稱臣歸心受制¶
拒之則阻其嚮化滅之則𩔖於殺降安得不¶
存而撫之即而序之也又如中國彊盛夷狄¶
衰微而尚棄信忤盟蔑恩肆毒諭之不變責¶
之不懲安得不取亂推亡息人固境也其有¶
遇中國喪亂之弊當夷狄彊盛之時圖之則¶
彼釁未萌禦之則我力不足安得不卑詞降¶
禮約好通和㗖之以利以引其懽心結之以¶
親以紓其交禍縱不必信且無大侵雖非禦¶
<pb:KR4c0039_SBCK_019-3b>¶
戎之善經蓋時事亦有不得巳而然也儻或¶
夷夏之勢彊弱適同撫之不寍威之不靖力¶
　足以自保𫝑不足以出攻安得不設險以¶
固軍訓師以待㓂來則薄伐以遏其深入去¶
則攘斥而戒於遠追雖非安邊之令圖蓋勢¶
力亦有不得巳而然也故夏之即序周之于¶
攘太宗之翦亂皆乘其時而善用其勢者也¶
古公之避狄文景之和親神堯之降禮皆順¶
其時而不失其稱者也秦皇之長城漢武之¶
窮討皆知其事而不度其時者也向若遇孔¶
<pb:KR4c0039_SBCK_019-4a>¶
熾之勢行即序之方則見侮而不從矣乘可¶
取之資懷畏避之志則失機而養㓂矣有攘¶
&KR0077;之力用和親之謀則示弱而勞費矣當降¶
屈之時務翦伐之略則召禍而危殆矣故曰¶
知其事而不度其時則敗附其時而不失其¶
稱則成是無必定之規亦無長勝之法得失¶
著效不其然歟至於察安危之大情計成敗¶
之大數百代之不變易者蓋有之矣其要在¶
於失人肆慾則必蹷任人從衆則必全此乃¶
古今所同而物理之所一也國家自禄山構¶
<pb:KR4c0039_SBCK_019-4b>¶
亂肅宗中興撤邊備以靖中邦借外威以寍¶
内難於是吐蕃乘釁吞噬無厭迴紇矜功馮¶
凌亦甚中國不遑振旅四十餘年使傷耗遺¶
甿竭力𧖟織西輸賄幣北償馬資尚不足塞¶
其煩言滿其驕志復又逺徵士馬列戍疆陲¶
猶不能遏其奔衝止其侵侮小入則驅略黎¶
庶深入則震驚邦畿時有議安邊之䇿者多¶
務於所難而忽於所易勉於所短而畧於所¶
長遂使所易所長者行之而其要不精所難¶
所短者圖之而其功靡就憂患未彌職斯之¶
<pb:KR4c0039_SBCK_019-5a>¶
由夫制敵行師必量事勢勢有難易事有後¶
先力大而敵脆則先其所難是謂奪人之心¶
暫勞而久逸者也力寡而敵堅則先其所易¶
是謂固國之本觀釁而後動者也頃屬多故¶
人勞未瘳而欲廣發師徒深踐㓂境復其侵¶
地攻其堅城前有勝負未必之虞後有餽運¶
不繼之患儻或撓敗適所以啟戎心而挫國¶
威以此爲安邊之謀可謂不量事勢而務於¶
所難矣天之授者有分事撫全功地之産者¶
有物宜無兼利是以五方之俗長短各殊長¶
<pb:KR4c0039_SBCK_019-5b>¶
者不可踰短者不可企勉所短而校其所長¶
必殆用所長而乘其所短必安强者乃以水¶
草爲邑居以射獵供飲茹多馬而尤便馳突¶
輕生而不恥敗亡此戎狄之所長也戎狄之¶
所長乃中國之所短而欲益兵蒐乘角力争¶
驅交鋒原野之閒決命尋常之内以此爲禦¶
㓂之術可謂勉所短而校其所長矣務所難¶
勉所短勞費百倍終於無成雖果成之不挫¶
則廢豈不以越天授而違地産虧時勢以反¶
物宜者哉將欲去危就安息費從省在於愼¶
<pb:KR4c0039_SBCK_019-6a>¶
守所易精用所長而巳若乃擇將吏以撫寍¶
衆庶脩紀律以訓齊師徒耀德以佐威能邇¶
以柔遠禁侵掠之暴以彰吾信抑攻取之議¶
以安戎心彼求和則善待而勿與結盟彼為¶
㓂則嚴備而不務報復此當今之所易也賤¶
力而貴智惡殺而好生輕利而重人忍小以¶
全大安其居而後動俟其時而後行是以修¶
封疆守要害壍蹊隧壘軍營謹禁防明斥堠¶
務農以足食練卒以蓄威非萬全不謀非百¶
尅不鬬㓂小至則張聲勢以遏其入㓂大至¶
<pb:KR4c0039_SBCK_019-6b>¶
則謀其大以邀其歸據險以乘之多方以悞¶
之使其勇無所加衆無所用掠則靡𫉬攻則¶
不能進有腹背受敵之虞退有首尾難救之¶
患所謂乘其弊不戰而屈人之兵此中國之¶
所長也我之所長乃戎狄之所短我之所易¶
乃戎狄之所難以長制短則用力寡而見功¶
多以易敵難則財不匱而事速就舍此不務¶
而反為所乘斯謂倒持戈矛以鐏授㓂者也¶
今則皆務之矣然則封守未固㓂戎未懲者¶
其病在於謀無定用衆無適從所任不必才¶
<pb:KR4c0039_SBCK_019-7a>¶
才者不必任所聞不必實實者不必聞所信¶
不必誠誠者不必信所行不必當當者未必¶
行故令措置乖方課責虧度財匱於兵衆力¶
分於將多怨生於不均機失於遥制臣請為¶
陛下粗陳六者之失惟明主愼聽而熟察之¶
臣聞工欲善其事必先利其器武欲勝其敵¶
必先練其兵練兵之中所用復異用之於救¶
急則權以紓難用之於暫敵則緩以應機故¶
事有便宜而不拘常制謀有奇詭而不狥衆¶
情進退死生惟將所命此所謂攻討之兵也¶
<pb:KR4c0039_SBCK_019-7b>¶
用之於屯戍則事資可久勢異從權非物理¶
所愜不寍非人情所欲不固夫人情者利焉¶
則勸習焉則安保親戚則樂生顧家業則忘¶
死故可以理術馭不可以法制驅此所謂鎭¶
守之兵也夫欲備封疆禦戎狄非一朝一夕¶
之事固當選鎮守之兵以置焉古之善選置¶
者必量其性習辨其土宜察其技能知其欲¶
惡用其力而不違其性齊其俗而不易其宜¶
引其善而不責其所不能禁其非而不處其¶
所不欲而又類其部伍安其室家然後能使¶
<pb:KR4c0039_SBCK_019-8a>¶
之樂其居定其志奮其氣勢結其恩情撫之¶
以惠則感而不驕臨之以威則肅而不怨靡¶
督課而人自爲用㢮禁防而衆自不㩦故出¶
則足兵居則足食守則固戰則彊其術無他¶
便於人情而已矣今者散徵士卒分戍邊陲¶
更代往來以爲守備是則不量性習不便土¶
宜邀其所不能彊其所不欲求廣其數而不¶
考其用將致其力而不察其情斯可以爲羽¶
衛之儀而無益於備禦之實也何者窮邊之¶
地千里蕭條寒風裂膚驚沙慘目與豺狼爲¶
<pb:KR4c0039_SBCK_019-8b>¶
鄰伍以戰鬬為嬉遊晝則荷戈而耕夜則倚¶
烽而覘日有剽害之慮永無休暇之娛地惡¶
人勤於斯為甚自非生於其域習於其風幼¶
而覩焉長而安焉不見樂土而不遷焉則罕¶
能寍其居而狎其敵也關東之壤百物阜殷¶
從軍之徒尤被優養慣於温飽狎於歡康比¶
諸邊隅若異天地聞絶塞荒陬之苦則辛酸¶
動容聆彊蕃勁虜之名則懾駭奪氣而乃使¶
之去親族舍園廬甘其所辛酸抗其所懾駭¶
將冀為用不亦疎乎矧又有休代之期無統¶
<pb:KR4c0039_SBCK_019-9a>¶
帥之馭資奉若驕子姑息如倩人進不邀之¶
以成功退不處之以嚴憲其來也咸負德色¶
其止也莫有固心屈指計歸張頤待飼僥倖¶
者猶患還期之賒緩恒念戎醜之充斥王師¶
挫傷則將乘其亂離布路東潰情志且爾得¶
之奚為平居則殫耗資儲以奉浮冗之衆臨¶
難則投棄城鎭以摇遠近之心其弊豈惟無¶
益哉固亦將有所撓也復有抵犯刑禁謫徙¶
軍城意欲增户實邊兼令展効自贖既是無¶
良之𩔖且加懷土之情思亂幸災又甚戍卒¶
<pb:KR4c0039_SBCK_019-9b>¶
適足煩於防衛諒無望於功庸雖前代時或¶
行之固非良算之可遵者也復有擁旄之帥¶
身不臨邊但分偏師俾守疆場大抵軍中壯¶
鋭元戎例選自隨委其疲羸乃配諸鎮節將¶
旣居内地精兵祗備紀綱遂令守要禦衝恒¶
在寡弱之卒㓂戎每至力勢不支入壘者&KR0138;¶
足閉關在野者悉遭刼執恣其芟蹂盡其搜¶
歐比及都府聞知虜巳尅𫉬旋返且安邊之¶
本所切在兵理兵若斯可謂措置乖方矣夫¶
賞以存勸罰以示懲勸以懋有庸懲以威不¶
<pb:KR4c0039_SBCK_019-10a>¶
恪故賞罰之於馭衆也猶繩墨之於曲&KR0033;權¶
衡之於重輕䡚軏之所以行車銜勒之所以¶
服馬也馭衆而不用賞罰則善惡相混而能¶
否莫殊用之而不當功過則姦妄寵榮而忠¶
實擯抑夫如是　聰明可&KR0247;律度無章則用¶
與不用其弊一也自頃權移於下柄失於朝¶
將之號令旣鮮克行之於軍國之典常又不¶
能施之於將務相遵養苟度&KR0010;時欲賞一有¶
功翻慮無功者反側欲罰一有罪復慮同惡¶
者憂虞罪以隱忍而不彰功以嫌疑而不賞¶
<pb:KR4c0039_SBCK_019-10b>¶
姑息之道乃至於斯故使忘身効節者𫉬誚¶
於等夷率衆先登者取怨於士卒僨軍蹙國¶
者不懷於愧畏緩救失期者自以為智能褒¶
貶旣闕而不行稱毀復紛然相亂人雖欲善¶
誰為言之况又公忠者&KR0033;已而不求於人反¶
罹困厄敗撓者行私而苟媚於衆例𫉬優崇¶
此義士所以痛心勇夫所以解體也又有遇¶
敵而所守不固陳謀而其效靡成將帥則以¶
資糧不足為詞有司復以供給無闕為解既¶
相執證理合辨明朝廷每為含糊未嘗窮究¶
<pb:KR4c0039_SBCK_019-11a>¶
曲&KR0033;措理者含聲而靡訴誣善者罔上而不¶
慙馭將若斯可謂課責虧度矣課責虧度措¶
置乖方將不得竭其才卒不得盡其力屯集¶
雖衆戰陣莫前虜每越境横行若涉無人之¶
地遞相推倚無敢誰何虚張賊𫝑上聞則曰¶
兵少不敵朝廷莫之省察惟務徴發益師無¶
禆備禦之功重増供億之弊閭井日耗徴求¶
曰繁以編户傾家破産之資兼有司榷鹽税¶
酒之利總其所入半以事邊制用若斯可謂¶
財匱於兵衆矣今四夷之最彊盛為中國甚¶
<pb:KR4c0039_SBCK_019-11b>¶
患者莫大於土蕃舉國勝兵之徒&KR0138;當中國¶
十數大郡而巳其於内虞外備亦與中國不¶
殊所能㓂邊數則蓋寡且又器非犀利甲不¶
堅完識迷韜鈐藝乏趫敏動則中國懼其衆¶
而不敢抗静則中國憚其彊而不敢侵厥理¶
何哉良以中國之節制多門蕃醜之統帥專¶
一故也夫統帥專一則人心不分人心不分¶
則號令不貳號令不貳則進退可齊進退可¶
齊則疾徐如意疾徐如意則機㑹靡愆機㑹¶
靡愆則氣勢自壯斯乃以少為衆以弱為彊¶
<pb:KR4c0039_SBCK_019-12a>¶
變化翕闢在於反掌之内是由臂之使指心¶
之制形若所任得人則何敵之有夫節制多¶
門則人心不一人心不一則號令不行號令¶
不行則進退難必進退難必則疾徐失宜疾¶
徐失宜則機㑹不及機㑹不及則氣勢自衰¶
斯乃勇廢為尫衆散為弱逗撓離析兆乎戰¶
陣之前是猶一國三公十羊九牧欲令齊肅¶
其可得乎開元天寶之間控禦西北兩蕃惟¶
朔方河西隴右三節度而巳猶慮權分𫝑散¶
或使兼而領之中興巳來未遑外討僑𨽻四¶
<pb:KR4c0039_SBCK_019-12b>¶
鎮於安定權附隴右於扶風所當西北兩蕃¶
亦朔方涇原隴右河東四節度而巳關東戍¶
卒至則屬焉雖委任未盡得人而措置尚存¶
典制自頃逆泚誘涇原之衆叛懷光汙朔方¶
之軍割裂誅鋤所餘無幾而又分朔方之地¶
建牙擁節者凡三使焉其餘鎮軍數且四十¶
皆承特詔委寄各降中貴監臨人得抗衡莫¶
相稟屬每俟邊書告急方令計㑹用兵既無¶
軍法下臨惟以客禮相待是乃從容拯溺揖¶
讓救焚冀無阽危固亦難矣夫兵以氣𫝑為¶
<pb:KR4c0039_SBCK_019-13a>¶
用者也氣聚則盛散則消勢合則威析則弱¶
今之邊備勢弱氣消建軍若斯可謂力分於¶
將多矣理戎之要最在軍齊故軍法無貴賤¶
之差軍實無多少之異是將所以同其志而¶
盡其力也如或誘其志意勉其藝能則當閲¶
其材程其勇校其勞逸度其安危明申練覈¶
優劣之科以為衣食等級之制使能者企及¶
否者息心雖有厚薄之殊而無觖望之釁蓋¶
所謂日省月試餼廪稱事如權量之無情於¶
物萬人莫不安其分而服其平也今者窮邊¶
<pb:KR4c0039_SBCK_019-13b>¶
之地長鎮之兵皆百戰傷夷之餘終年勤苦¶
之劇角其所能則練習度其所處則孤危考¶
其服役則勞察其臨敵則勇然衣糧所給惟¶
止當身例為妻子所分常有凍餒之色而關¶
東戍卒&KR0010;月踐更不安危城不習戎備怯於¶
應敵&KR0520;於服勞然衣糧所頒厚踰數等繼以¶
茶藥之饋益以蔬醤之資豐約相形懸絶斯¶
甚又有素非禁旅本是邊軍將校詭為媚詞¶
因請遥&KR0674;神䇿不離舊所惟改虚名其於廩¶
賜之饒遂有三倍之益此則儔類所以忿恨¶
<pb:KR4c0039_SBCK_019-14a>¶
忠良所以憂嗟疲人所以流亡經費所以褊¶
匱夫事業未異而給養有殊人情不能甘也¶
況乎矯侫行而廩賜厚績藝劣而衣食優苟¶
未忘懷孰能無愠不為戎首則巳可嘉而欲¶
使其協力同心以攘㓂難雖有韓白孫吳之¶
將臣知其必不能焉養士若斯可謂怨生於¶
不均矣凡欲選任將帥必先考察行能然後¶
指以所授之方語以所委之事令其自揣可¶
否自陳規模須某色甲兵藉某人參佐要若¶
干士馬用若干資糧某處置營某時成績始¶
<pb:KR4c0039_SBCK_019-14b>¶
終要領悉俾經綸於是觀其計謀校其聲實¶
若謂材無足取言不可行則當退之於初不¶
宜貽慮於其後也若謂志氣足任方略可施¶
則當要之於終不宜掣肘於其間也夫如是¶
則疑者不使使者不疑勞神於選才端拱於¶
委任旣委其事旣足其求然後可以覈其否¶
臧行其賞罰受其賞者不以爲濫當其罰者¶
無得而詞付授之柄既專苟且之心自息是¶
以古之遣將帥者君親推轂而命之曰自閫¶
以外將軍裁之又賜鈇龯示令專斷故軍容¶
<pb:KR4c0039_SBCK_019-15a>¶
不入國國容不入軍將在軍君令有所不受¶
誠謂機宜不可以遠決號令不可以兩從未¶
有委任不專而望其尅敵成功者也自頃邊¶
軍去就裁斷多出宸衷選置戎臣先求易制¶
多其部以分其力輕其任以弱其心雖有所¶
懲亦有所失遂令分閫責成之義廢死綏任¶
咎之志衰一則聽命二亦聽命爽於軍情亦¶
聽命乖於事宜亦聽命若所置將帥必取於¶
承順無違則如斯可矣若有意乎平凶靖難¶
則不可也夫兩疆相接兩軍相持事機之來¶
<pb:KR4c0039_SBCK_019-15b>¶
間不容息蓄謀而俟猶恐失之臨時始謀固¶
巳疎矣况乎千里之遠九重之深陳述之難¶
明聽覽之不一欲其事無遺䇿雖聖者亦有¶
所不能焉設使謀慮能周其如權變無及戎¶
虜馳突迅如風飈驛書上聞旬月方報守土¶
者以兵寡不敢抗敵分鎮者以無詔不肯出¶
師逗留之間㓂巳奔逼託於救援未至各且¶
閉壘自全牧馬屯牛鞠為椎剽嗇夫樵婦罄¶
作俘囚雖詔諸鎮發兵惟以虚聲應援互相¶
瞻顧莫敢遮邀賊既縱掠退歸此乃陳功告¶
<pb:KR4c0039_SBCK_019-16a>¶
捷其敗喪則減百而為一其捃𫉬則張百而¶
成千將帥既幸於總制在朝不憂罪累陛下¶
又以為大權由巳不究事情用師若斯可謂¶
機失於遥制矣理兵而措置乖方馭將而賞¶
罰虧度制用而財匱建軍而力分養士而怨¶
生用師而機失此六者疆埸之蟊賊軍旅之¶
膏肓也蟊賊不除而但滋之以糞溉膏肓不¶
療而苟啗之以滑甘適足以養其害速其災¶
欲求稼穡豐登膚革充美固不可得也臣愚¶
謂宜罷諸道將士番替防秋之制率因舊數¶
<pb:KR4c0039_SBCK_019-16b>¶
而三分之其一分委本道節度使募少壯願¶
住邊城者以徙焉其一分則本道但供衣糧¶
委關内河東諸軍州募蕃漢子弟願傅邊軍¶
者以給焉又一分亦令本道但出衣糧加給¶
應募之人以資新徙之業又令度支散於諸¶
道和市耕牛雇召工人就諸軍城繕造器具¶
募人至者毎家給耕牛一頭又給田農水火¶
之器皆令充備初到之&KR0010;與家口二人糧并¶
賜種子勸之播殖待經一稔俾自給家若有¶
餘糧官為收糴各酬倍價務奬營田既息踐¶
<pb:KR4c0039_SBCK_019-17a>¶
更徵發之煩且無幸災苟免之弊㓂至則人¶
自為戰時至則家自力農是乃兵不得不彊¶
食不得不足與夫倐來忽往豈可同等而論¶
哉臣又謂宜擇文武能臣一人為隴右元帥¶
應涇隴鳳翔長武城山南西道等節度管内¶
兵馬悉以屬焉又擇一人為朔方元帥應鄜¶
坊邠寍靈夏等節度管内兵馬悉以屬焉又¶
擇一人為河東元帥河東振武等節度管内¶
兵馬悉以屬焉三帥各選臨邊要㑹之州以¶
為理所見置節度有非要者隨所便近而併¶
<pb:KR4c0039_SBCK_019-17b>¶
之惟元帥得置統軍餘並停罷其三帥部内¶
太原鳳翔等府及諸郡户口稍多者愼柬良¶
吏以為尹守外奉師律内課農桑備為軍糧¶
以壯戎府理兵之宜既得選帥之道既明然¶
後減姦濫虚浮之費以豐財定衣糧等級之¶
制以和衆𢎞委任之道以宣其用縣賞罰之¶
典以考其成而又愼守中國之所長謹行當¶
今之所易則八利可致六失可除如是而戎¶
狄不威懷疆埸不寍謐者未之有也諸侯軌¶
道庶類服從如是而教令不行天下不理者¶
<pb:KR4c0039_SBCK_019-18a>¶
亦未之有也以陛下之英武民心之思安四¶
方之小休兩㓂之方靜加以頻年豐稔所在¶
積糧此皆天贊國家可以立制垂統之時也¶
時不久居事不常兼巳過而追雖悔無及明¶
主當不以言為罪不以人廢言罄陳狂愚惟¶
所省擇謹奏¶
　　商量處置竇參事體狀¶
右希顔奉宣進止朝來共卿等商量竇參事¶
卿等所奏雖於大體甚好然此人交結中外¶
意在不測朕試根尋灼然審知情狀所以有¶
<pb:KR4c0039_SBCK_019-18b>¶
此商量又聞竇參在彼處亦共諸處交通不¶
絶社稷事重卿等只合與朕同憂宜即作文¶
書進來此事非小不可更遲者臣面承深旨¶
又奉密宣皆以社稷為言又知根尋巳審敢¶
不上同憂憤内絶狐疑豈願遲迴更貽念慮¶
但以嘗經重任斯謂大臣進退之間猶宜有¶
禮誅戮之際不可無名劉晏久掌貨財當時¶
亦招怨讟及加罪責事不分明叛者既得以¶
為辭衆人亦為之懷愍用刑曖昧損累不輕¶
事例未遥所宜重愼竇參頃司鈞軸頗怙恩¶
<pb:KR4c0039_SBCK_019-19a>¶
私貪饕貨財引縱親黨此則朝廷同議天下¶
共傳至於濳懐異圖將起大惡跡既未露人¶
皆莫知臣等親奉威顔議加刑辟但聞凶險¶
之意尚昧結搆之由況在衆流何由察悉忽¶
行峻罰必謂寃誣羣情震驚事亦非細若不¶
付外推鞠則恐難定罪名乞留睿聰更少詳¶
度竇參於臣素分陛下固所明知有何顧懷¶
輒欲營救良以事關國體義絶私嫌所冀典¶
刑不濫於清時君道危虧於聖德特希天鑒¶
俯亮愚誠謹奏¶
<pb:KR4c0039_SBCK_019-19b>¶
　　奏議竇參等官狀¶
右希顔奉宣進止竇參結朕左右兼有隂謀¶
皆有馮據事不曖昧只緣連及處多不可推¶
按卿等宜更商量若謂恐事體不穩即且流¶
貶向絶遠惡處竇申竇榮李則之首末同惡¶
無所不至又並微細不比竇參宜更商量處¶
置其竇參等所有朋黨親密並不可容在側¶
近宜便條疏盡發遣向僻遠無兵馬處先雖¶
巳經流貶更移向遠惡處者伏以竇參罪犯¶
誠合誅夷聖德含𢎞務全事體特寛嚴憲俯¶
<pb:KR4c0039_SBCK_019-20a>¶
貸餘生始終之恩實足感於庶品仁育之惠¶
不獨幸於斯人所議貶官謹具別狀其竇榮¶
竇申李則之等既皆同惡固亦難容然以得¶
罪相因法有首從首當居重從合差輕參既¶
蒙恩矜全申等亦宜減降又於黨與之内亦¶
有淑慝之殊稍示區分足彰勸勵竇榮與參¶
雖是近屬亦甚相親然於欵密之中都無邪¶
僻之事仍聞激憤屢有&KR0033;言因此漸構猜嫌¶
晚年頗見疎忌若論今者陰事則尚未究端¶
由如據比來所行必應不至凶險恐須差異¶
<pb:KR4c0039_SBCK_019-20b>¶
以表詳明臣等商量竇榮更貶遠官竇申則¶
之並除名配流謹具別狀進擬庶允從輕之¶
典以洽好生之恩夫趨勢附權時俗常態苟¶
無髙節出衆何能特立不羣竇參久秉鈞衡¶
特承寵渥君之所任孰敢不從或遊於門庭¶
或結以中外或偏被接引或驟與薦延如此¶
之徒十恒七八若聽流議皆謂黨私自非甚¶
與交親安可悉從貶累況竇參罷黜迨欲周¶
星應是私黨近親當時並巳連坐人心久定¶
不可復摇今者再責竇參特緣別有結構陛¶
<pb:KR4c0039_SBCK_019-21a>¶
下親自尋究審得事情所與連謀固知定數¶
今若普加譴斥則恐翻類淪胥罪無指名誰¶
不疑懼中外汹汹殊非令猷臣等商量除同¶
謀陰邪事狀分明者其餘一切更無所問將¶
為穩便未審可否¶
　　請不簿録竇參莊宅狀¶
右希顔奉宣進止凡是官吏貪濁取受錢物¶
猶並徵贓竇參負朕至深廣納賄貨又更交¶
結謀行惡事其莊宅錢物奴婢之類豈不合¶
收納入官竇參身既遠貶亦恐被人破除隱¶
<pb:KR4c0039_SBCK_019-21b>¶
沒今欲使人勾當收拾卿等商量可否者謹¶
按國家典法沒入官產惟有兩科一謂姦贓¶
一謂叛逆皆須先鞠犯狀審得實情憲司察¶
寃法寺論罪㑹府覆奏掖垣參詳如是悉無¶
異詞然後謂之獄成而聞于天子其有抵于¶
深辟者制可既下所司猶三五覆奏庶或宥¶
之聖王愛人恤刑乃至如此精慎罪法既定¶
方合徵收叛逆則盡没其家姦贓則止徵所¶
犯蓋示懲戒匪貪貨財何嘗有罪未斷有法¶
未詳而可以納其資産者也伏惟聖德廣大¶
<pb:KR4c0039_SBCK_019-22a>¶
如天包含懲忿於彛憲之中念終於常情之¶
外巳存惠貸不寘嚴刑今若簿錄其家竊恐¶
以財傷義猥蒙下問實荷皇明輒罄愚誠所¶
祈天鑒謹奏¶
唐陸宣公集卷第十九¶
<pb:KR4c0039_SBCK_019-22b>¶
